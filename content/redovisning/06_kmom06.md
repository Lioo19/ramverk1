---
---
Redovisning kmom06
=========================

Jag gillade generellt koncepten i kmom06 och även om det (precis som omnämnt i övningarna) kan ta en stund att komma in i hur det fungerar känns det som att det som htmlform täcker är något som vanligtvis är ett repetitivt och segt arbete, vilket gör att det både går fortare och känns roligare. Det kändes lätt att falla tillbaka till att använda “det gamla hederliga sättet”, vilket åtminstone jag gör när jag är nyligen introducerad till något nytt, även om jag förstått nyttan med det nya konceptet. Variationen mellan element att välja på kändes bred och flexibel, jag upplever absolut att modulen kan vara mycket användbar. Jag ska göra mitt bästa för att komma över det lilla motståndet som kallas det nya.  

Även Active record kändes som relevant och användbart. Ju mer vi kodat objektorienterat, desto mer tycker jag om det, men just precis kopplingen mellan databaserna vi jobbat med och våra klasser har känts krånglig och lite skrämmande. Genom designmönster som Active record får jag ytterligare ett verktyg att luta mig emot och som dessutom är ett välkänt och etablerat sätt att jobba. Detta leder till större igenkänning när man stöter på liknande problem i andra sammanhang och minskar tiden att sätta sig in i något då det går att implementera på fler situationer än en. Utöver mina egna uppfattningar gjorde jag en googling på vad andra verkar tycka om just detta designmönster och möttes av en hel del åsikter. Den mest framträdande åsikten verkar vara att Active Record fungerar väl för mindre applikationer utan mer komplexa databasstrukturer och att i de fallen där AR inte räcker till använda DataMapper istället, vilket både omnämndes i föreläsningen samt i [Martin Fowlers eeaCatalog](https://martinfowler.com/eaaCatalog/dataMapper.html). Jag misstänker starkt att detta kan bli en av de kommande utmaningarna i kursens projekt.  

Scaffolding har absolut sin plats som ett värdefullt verktyg även det. Visserligen behöver man ofta anpassa det som scaffoldas till sitt eget projekt, men så kommer det alltid behöva vara för att hålla det värdefullt och attraktivt för en större mängd projekt. Självklart tar det även tid att sätta sig in i någon annans kod och inlärningsprocessen kan kännas som ett slöseri av tid (särskilt om man redan har koll på hur man skriver grundkoden till det som ska göras), men om återanvändbarheten är hög på det man scaffoldar finns det stora vinster på sikt. Dessutom kan det finnas vinster att göra i ett arbetslag där alla inte är lika insatta i olika delar, att utgå från samma kodbas med samma koncept ger större igenkänning och ett mer effektivt arbete.  

När det kommer till de andra ramverken är det blandat hurvida de har implementerat liknande verktyg som de vi använt under momentet.
Äldre versioner av Laravel verkar har något som liknar anax/HTMLForm vid namn Form Model som till stor del verkar fungera på liknande sätt som den vi använt i övningen, med mindre skillnader i syntax och dylikt. Detta ser dock ut att ha uppdaterats över tid och numera jobbar Laravel med Blade Templating, som inte helt verkar täcka upp det som anax/HTMLForm används till. Något mer likvärdigt kunde jag inte hitta.
Symfony har däremot en modul som heter Symfony/form och som går att ladda med hjälp av composer. Till stor del påminner det om HTMLForm men såklart även denna med en del syntax-skillnader.  

Symfony använder sig av Doctrine ORM för att täcka behovet av verktyg som underlättar databashanteringen, där de har en rejäl portion av dokumentation för att stötta användaren i att komma igång med det. Laravel har istället valt att uppmuntra till användning av Eloquent ORM och har även implementerat en egen querybuilder för att underlätta SQL-skrivandet för användaren. Både Doctrine och Eloquent verkar fylla samma funktion som Active Record gjort för oss, en enkel mellanhand för att underlätta kopplingen till vår valda databas.  

När det kommer till scaffolding har Symfony en CRUD-controller som går att applicera på en databas som går via Doctrine och som täcker det vi gjort under momentet. Laravels CRUD-controller är väldigt lik Symfonys, men har ytterligare likheter med vår och hur man scaffoldar fram den. Jag hade svårare att hitta båda CRUD-hjälpmedlen för ramverken då jag utgick ifrån att de skulle använda termen scaffold, vilket kanske var lite väl naivt. Efter några vändor fram och tillbaka fann jag det till sist, när jag kokat ner vad det faktiskt var jag sökte.  

När det kommer till enhetstestning i scaffoldade moduler stöter vi på något att ta i beaktning, nämligen testningen av någon annans kod. Självklart bör vi fortfarande säkerställa att koden är funktionell och ger oss önskat resultat, men med stor sannolikhet har all denna kod redan testats vid utveckling. Grundkoden bör därför inte kräva någon uttömmande testning (även om det såklart går bra att lägga till, beroende på hur mycket man litar på de som utvecklat den), däremot är det fortfarande relevant att testa de tillägg vi gör och resultaten vi söker, detta är viktigt.  

TIL för detta kursmoment var flera men jag uppskattade verkligen att lära mig enkelheten i scaffoldingen och insikten om att jag verkligen inte hade kunnat tillgodogöra mig den kunskapen lika väl i början av denna kurs, så som jag kunde nu.
