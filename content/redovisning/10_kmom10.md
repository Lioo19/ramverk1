---
---
Redovisning kmom10
=========================

#### Krav 1,2,3
Projektet tog sin start i upprepning av kmom06 och skapandet av en login-metod. Jag har insett att projekten rullar på mycket bättre för mig om jag känner att jag kan bocka av något från att-göra-listan tidigt, vilket fick bli anledningen till att börja i den änden. Därefter påbörjades funderingen över databasstrukturen och vilken databas jag ville jobba med. Jag modellerade mitt schema efter [stackOverflows grundmodell](https://i.stack.imgur.com/AyIkW.png) (om än aningen förenklat) och valde till slut att jobba med sqlite då jag inte har några planer på att skala upp detta projekt för tillfället och det kändes kul att testa det mer ingående. Efter att databaserna fått sin grund började jag bearbeta inloggningen och CRUD för användaren, vartefter frågor och svar fick fokus. Jag har valt att lägga frågor och svar i samma tabell, “posts”, där det som avgör huruvida det är ett svar eller inte avgörs om posten har ett “parentID” eller inte samt en egen tabell för kommentarer, vilket har känts som en smidig lösning. Jag gjorde allt som allt 6 tabeller, som alla fick en egen klass och i vissa fall även en kontroller. För grundkraven hade jag mest trassel med taggarna och hur jag skulle få till registreringen av dem på rätt sätt, men landade slutligen i att en separat tabell för taggar i sig själva samt en kopplingstabell för tagid och postid, vilket blev en bra lösning som är lätt att hantera när man vill hämta information från dem båda. Koden för grundkraven är suboptimal, jag hade gärna gett den mer till att förfina och förbättra, men som vanligt räckte inte tiden till detta. Den gör dock sitt jobb, vilket kändes som det viktigaste.   

#### Krav 4  
Jag börjar med att säga att jag inte har gjort hela krav fyra, utan delar av det. Jag har skapat en ny tabell som heter votes som egentligen är en kopplingstabell samt en counter för antalet röster. Jag hade en del trassel i början med att få ordning på hur jag registrerade rösterna, då jag insåg att jag fick problem tack vare att jag har två separata tabeller för posts och comments, vilket innebär att de båda kan ha exempelvis id = 2. Detta innebar att jag fick justera min votes-tabell till att innehålla två separata värden, ett för postid och ett för commentid för att värdena inte skulle krocka. Därefter gjorde jag en enkel lösning där länkarna för att rösta på en post eller kommentar helt enkelt ledde till en egen sida som sedan redirectar tillbaka till frågesidan, men inte förrän den lagt till rösten.  
Jag har även lagt till accepted answer på svar till frågor, vilket endast frågeställaren kan markera, baserat på sessionens inloggning samt vem som är ägaren till den aktuella frågan. Detta hade jag lagt grunden till redan i början av projektet vilket gjorde det förhållandevis enkelt att implementera när resten av strukturen väl var på plats. Jag hann tyvärr inte fixa sorteringen av svaren eller översikten av frågorna helt, även om grunden för att kunna sortera per datum finns i tabellen.  

#### Krav fem  
Krav fem lades grunden till redan när skapandet av databaserna genomfördes, genom att varje användare fick en rank som kallades “reputation” som egentligen bara hanterar ett simpelt poängsystem. För att sedan kunna implementera detta på hemsidan la jag in en uppdatering av reputation när en ny fråga, svar eller kommentar skapades, med olika poäng för varje, där en ny fråga får mest poäng. Denna redovisas sedan på användarens profil i form av de faktiska poängen. Eftersom jag inte var säker på om jag skulle hinna med krav fyra, gjorde jag krav fem först vilket resulterade i att ranken inte fick komma med. En översikt av användaren implementerade jag tidigt och det går att se under profil-fliken. Där har jag lagt in en länk till användarens aktivitet, då jag ansåg det för rörigt att redovisa all aktivitet på profilsidan i sig. Den är samma som den länk andra användare kan klicka på för att se information om varje enskild profil, då jag ansåg att det inte fanns någon konkret anledning till att de skulle skilja sig åt.  

#### Om projektet  
Det här projektet har som vanligt varit rätt roligt, och rätt stort. Det har tagit mig rätt mycket tid att bara skapa databasen och få tabellerna att fungera ihop som tänkt. Jag känner att jag lärt mig massor längs med vägen och att de idéer jag fått kring hur jag ska lösa olika problem ändå har fungerat förvånansvärt väl. Jag har verkligen fått knyta ihop mina kunskaper från flera av våra tidigare kurser, men upplever att jag har inte alls fokuserat tillräckligt på att få koden bra och effektiv vilket jag hade önskat. Jag anser att projektet delvis examinerar fel saker, vilket är synd då jag känner att återupprepa den kunskap man har gått igenom i kursen generellt sätt är en bra metod för att verkligen lägga saker på minnet. Jag har fått bra kunskaper i hur jag kan implementera active record, men för den här kursen hade ett projekt med mindre databas-fokus varit perfekt, så att det hade funnits tid till att lägga in allt i DI, sett till att testerna blev mer än bara tomma skal och verkligen fått scrutinizer och liknande att rulla som det ska, med höga betyg på kodkvalitet och täckning, vilket inte alls har fått vara fokuset. Jag känner inte heller att de optionella kraven utmanade i det som vi gjort under kursens gång, vilket känns lite skevt.

#### Om Kursen  
Kursen i sin helhet har varit bra och som vanligt uppskattar jag Mikaels närvaro och föreläsningar mycket. Dock kändes det lite taskigt att kalla första momentet för en mjukstart, för det var det verkligen inte, och det gjorde också att jag bar en viss oro för hur tung resten av kursen skulle bli. Det visade sig vara rätt överkomligt moment och förutom att jag bråkat orimligt mycket med xdebug så har kursen i sin helhet rullat på fint. De utökade redovisningstexterna är något jag själv uppskattat och som jag tycker fungerar fint förutom i moment ett, som inte hade behövt ännu mer i arbetsbörda.   Programmeringsstugorna på torsdagarna har varit väldigt uppskattade som stöttning och jag känner att jag kommit både ramverket och php som språk mycket närmare. Det som skulle kunna göra kursen ännu bättre är att försöka jämna ut momenten lite då de för tillfället är väldigt olika stora, samt ändra kraven på projektet till att faktiskt ha den inriktning som kursen har. Jag skulle ändå rekommendera kursen till någon som vill lära sig mer om ramverk och förbättra sin php-kod eftersom jag verkligen upplever att jag blivit tryggare inom båda områdena. Kursen får en väldigt stark 7a i slutbetyg av mig.
